বৈষম্যবিরোধী ছাত্রদের ভাষ্য, ‘আগে স্থানীয় সরকার নির্বাচন দিতে হবে; পরে জাতীয় সংসদ নির্বাচন।’ কেননা, ভবিষ্যতে আর কোনো ফ্যাসিস্ট যাতে আসতে না পারে, সেরকম সংস্কার নিশ্চিত করে জাতীয় সংসদ নির্বাচন দিতে হবে। কিন্তু বিএনপি চাচ্ছে ক্ষমতায় এসে নিজেদের অধীনে স্থানীয় সরকার নির্বাচন করবে।

প্রয়োজনীয় সংস্কার শেষে নতুন সংবিধান রচনা করার পর নির্বাচন চায় জুলাই বিপ্লবে নেতৃত্ব দেওয়া বৈষম্যবিরোধী ছাত্র আন্দোলন। সংগঠনের মুখ্য সমন্বয়ক আব্দুল হান্নান মাসউদ এবিষয়ে বলেন, ‘বাংলাদেশে নির্বাচিত সরকার এলে ভারতের সঙ্গে সম্পর্ক স্বাভাবিক হবে, ভারতের সেনাপ্রধানের এমন বক্তব্যের পরদিনই বিএনপি কর্তৃক দ্রুত নির্বাচনের দাবি একই সূত্রে গাঁথা।’ তিনি বলেন, ‘ভারতের বিভিন্ন পক্ষ থেকেও চাপ দিচ্ছে যে, বাংলাদেশে দ্রুত নির্বাচন দরকার। তারা কোনো সংস্কার ছাড়াই নির্বাচন চায়। আজ হঠাৎ করে বিএনপি আগামী ছয় মাসের মধ্যে নির্বাচন চাচ্ছে, এর আগে তারা ২০২৫ সালের মধ্যে নির্বাচনের কথা বলছে। এই দুটির মধ্যে একটা যোগসূত্র খুঁজে পাচ্ছি। ভারতীয় এজেন্ডা বাস্তবায়নে বিএনপি এটা চাচ্ছে। এটা সবার কাছে পরিষ্কার।’

হান্নান মাসউদ আরও বলেন, ‘ভবিষ্যতে আর কোনো ফ্যাসিস্ট যাতে ক্ষমতাকে কুক্ষিগত করতে না পারে; জনগণের ভোটের অধিকার কেড়ে নিতে না পারে—সেরকম সংস্কার নিশ্চিত করে জাতীয় সংসদ নির্বাচন আয়োজন করতে হবে। নতুন একটি গণপরিষদ ও নতুন সংবিধান রচনার মাধ্যমেই সম্ভব বাংলাদেশে নতুন করে ফ্যাসিবাদের উত্থান ঠেকানো।’

জাতীয় সংসদ নির্বাচনের আগে স্থানীয় সরকার নির্বাচন দেওয়ার আহ্বান জানিয়ে হান্নান মাসউদ বলেন, ‘বিএনপি চাচ্ছে ক্ষমতায় এসে নিজেদের অধীনে স্থানীয় সরকার নির্বাচন করবে, যা এটাকে কুক্ষিগত করার অপচেষ্টা। তাই জাতীয় সংসদ নির্বাচনের আগেই স্থানীয় সরকার নির্বাচন দিতে হবে। স্থানীয় সরকারকে শক্তিশালী করেই জাতীয় সংসদ নির্বাচন বা গণপরিষদ নির্বাচনের দিকে এগোনো সম্ভব।’
