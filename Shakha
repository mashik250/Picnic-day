জবি শিবির সেক্রেটারিকে ‘ছাত্রলীগ’ ট্যাগ দিয়ে হট্টগোল, ক্ষমা চাইলেন ছাত্রদল নেতা

রাজধানীর সূত্রাপুর থানায় সভা চলাকালীন জগন্নাথ বিশ্ববিদ্যালয় শাখা ছাত্রশিবিরের সেক্রেটারিকে ছাত্রলীগ ট্যাগ দিয়ে হট্টগোল সৃষ্টি করেছেন সোহরাওয়ার্দী কলেজ শাখা ছাত্রদলের সভাপতি জসিম উদ্দিন। পরবর্তীতে নিজের ভুল বুঝতে পেরে শাখা শিবির সেক্রেটারির নিকট ক্ষমা চেয়েছেন তিনি। শনিবার (২৫ জানুয়ারি) সন্ধ্যায় সূত্রাপুর থানায় নাগরিক কমিটির সভা চলাকালীন এই ঘটনা ঘটে। 

প্রত্যক্ষদর্শীরা জানায়, আজ শনিবার সূত্রাপুর থানা পুলিশের আহ্বানে রাজনৈতিক ও সামাজিক সংগঠনের প্রতিনিধিদের নিয়ে সভা চলছিল। সভা চলাকালীন উপস্থিত জবি শিবির সেক্রেটারি রিয়াজুল ইসলামকে জেরা করতে থাকেন সোহরাওয়ার্দী কলেজে শাখা ছাত্রদলের সভাপতি জসিম উদ্দিন। এ সময় সোহরাওয়ার্দী কলেজ ছাত্রদলের নেতাকর্মীরা চেয়ার ভাঙচুর করতে থাকেন ও মারতে তেড়ে আসেন। পরে পুলিশ ব্যারিকেড দিয়ে শাখা শিবির সেক্রেটারিকে সরিয়ে ওসির কক্ষে নিয়ে আসেন।

কালের কণ্ঠ (https://www.kalerkantho.com/online/campus-online/2025/01/25/1472823)
